---
layout: post
title:  "बिटकॉइन बद्दल…"
date:   2018-01-10 01:52:00 +0530
---

जर तुम्ही दैनिक घडामोडींच्या सानिद्यात असाल तर ‘बिटकॉइन’ हा शब्द वाचण्यात किंवा ऐकण्यात आलाच असेल. मागील वर्षामध्ये लोक कित्येक लोक बिटकॉइन मध्ये निवेश करून करोडपती झाले. जानेवारी 2017 मध्ये एका बिटकॉइन ची किंमत 50,000 च्या नजदिक होती त्याच बिटकॉइन च्या किमतीने डिसेंबर 2017 मध्ये 13 लाखांची सीमा गाठली. पण बिटकॉइन हि केवळ आणि केवळ एक ‘निवेशीय संधी (Investment Opportunity)’ नसून त्यामागे एक क्रांतिकारक तंत्रज्ञान आहे. ज्याला ब्लॉकचेन (Blockchain) असे संबोधतात. प्रस्तुत लेखा मध्ये बिटकॉइन तंत्रज्ञानाबद्दल विस्तारलेले आहे.

२००८ मध्ये सतोशी नाकामोटो नावाच्या अनोळखी व्यक्तीने एक रिसर्च पेपर प्रदर्शित केला ज्यामध्ये त्यांनी बिटकॉइन ची संकल्पना मांडली. दैनंदिन जीवनामध्ये पैश्यांच्या च्या देवाणघेवाण साठी बँका आहेत, त्याला नियंत्रित करायला सरकार आहे. आपल्या पारंपरिक व्यवहारामध्ये मध्ये आपण आपले पैसे एका अनोळखी व्यक्ती वा संस्थेकडे म्हणजेच बँकांमध्ये ठेवत असतो. आपल्या सगळ्या व्यवहारांची माहिती बँकेकडे असते. बँकेचे दिवाळे निघणे किंवा जर एखादी बँक बंद पडली तर आपल्या कष्टाने कमावलेले पैसे संपुष्टात येऊ शकता. तसेच, आंतरराष्ट्रीय व्यवहार करण्यासाठी सुद्धा आपल्याला बँकांची मदत घ्यावी लागते. थोडक्यात, आपले सर्व चलनाशी निगडित व्यवहार बँकेवरती अवलंबून असतात.

बिटकॉइन हे डिजिटल चलन आहे. अर्थशास्त्रात व्यवहार करताना एखाद्या व्यक्तीवर अवलंबून असणे याला केंद्रीकरण (Centralisation) असे म्हणतात . यावर उपाय म्हणून सतोशी ने आधुनिक तंत्रज्ञानाचा वापर करून विकेंद्रीकरण (Decentralisation) ची संकल्पना समोर ठेवली. ज्यामध्ये चलनाचे नियंत्रण कुठल्याही एका व्यक्तीकडे किंवा संस्थेकडे नसून फक्त आणि फक्त सामान्य (peer to peer) लोकांकडे राहील. असे चलन कि ज्यावर फक्त आपलेच नियंत्रण राहील. जगामध्ये कुणीही कुठेही घरबसल्या पैसे पाठवू शकेल कुठल्याही मध्यस्ती शिवाय आणि महत्वाचं म्हणजे तुम्ही काय व्यवहार करताय हे फक्त आणि फक्त तुम्हालाच माहिती असेल.

आता हे थोडं अवाक करण्यासारखं आहे कि एखाद चलन सरकार शिवाय, बँकेशिवाय कार्य कसे करू शकते? आणि जर बिटकॉइन ला सामान्य लोक चालवतात तर मग एखादा व्यक्ती त्याला वाटेल तेवढे बिटकॉइन तयार करून घेऊ शकतो? इत्यादी प्रश्न सामान्यतः पडू शकतात. आधी उल्लेखल्याप्रमाणे बिटकॉइन हे ब्लॉकचेन नावाच्या तंत्रज्ञानावर अवलंबून आहे. ब्लॉकचेन मध्ये जगभरातील बिटकॉइन नेटवर्क वर असणारे लोक जोडलेले असतात. जेंव्हा एखादी व्यक्ती दुसऱ्या व्यक्तीला बिटकॉइन पाठवते तेंव्हा ब्लॉकचेन नेटवर्क त्या व्यवहाराला तपासते. जर व्यवहारासंबंधित सर्व गोष्टी अचूक असतील तर ब्लॉकचेन नेटवर्क व्यवहार सत्यापित करते. यामध्ये अनेक लोक आपापल्या कॉम्प्युटर्स च्या माध्यमातून व्यवहाराला सत्यापित करत असल्यामुळे यामध्ये चुकी होणे अशक्य आहे. तसेच, सतोशी ने स्पष्ट केल्याप्रमाणे एकूण २१ दशलक्ष बिटकॉइन तयार होऊ शकता.

बिटकॉइन किंवा ब्लॉकचेन जरी समजायला थोडा किचकट विषय असला तरीही हि एका नवीन भविष्याची सुरुवात आहे. अजून खूप बदल व्हायचे आहेत, तंत्रज्ञान हे एका दिवसात जीवन बदलवत नाही, हळू हळू परिणाम दिसायला लागतात. बिटकॉइन कायदेशीर आहे कि नाही यावर भारत सरकारने अजून काहीही स्पष्ट केलेले नाही. तरी ,२०१४ मध्ये भारतीय रिझर्व्ह बँकेचे तत्कालीन गव्हर्नर रघुराम राजन यांनी ‘बिटकॉइन सारख्या डिजिटल करन्सी जास्त लोकप्रियता पावतील’ असे भाष्य केले होते.