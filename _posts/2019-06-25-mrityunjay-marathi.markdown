---
layout: post
title:  "मृत्युंजय"
---

महाभारत खूप वेळा पाहिल्या गेलं, ऐकल्या गेलं, वाचल्या गेलं. पांडव चांगले आणि कौरव वाईट. अर्जुन सर्वश्रेष्ठ धनुर्धर, भीम सर्वश्रेष्ठ गदाधारी, छे! कौरवांच चुकलं नाही का? पांडवांचं राज्य होत ते पांडवांना देऊन मोकळीक व्हायचं नाही का?  कर्णाला काय गरज होती, आपल्या भावंडांना सोडून दुर्योधनाला साथ देण्याची?

नुकतंच शिवाजी सावंतांचं 'मृत्युंजय' वाचण्यात आलं. 'मृत्युंजय' वाचल्यानंतर कर्णाची खरी बाजू कळली. 

सूर्यपुत्र असून सूतपुत्र म्हणून जगणाऱ्या, वेळोवेळी अवहेलनेचे लख्तर अंगावर पांघरणाऱ्या, मरणाच्या दारात असूनसुद्धा दानधर्म न विसरणाऱ्या, सर्वश्रेष्ठ दिग्विजयी कर्णाची आत्मकथेच्या माध्यमातून साकारलेली जीवनकथा. संपूर्ण जीवनाचे तत्वज्ञान कधी अश्वत्थामाच्या, स्वतः कर्णाच्या तर कधी कृष्णाच्या माध्यमातून हि कादंबरी बोलून जाते. शाब्दिक अलंकार आणि यथार्थवादी विशेषणं यांची सोहोळ सर्व दृश्य शब्दांच्या माध्यमातून दृष्टिपटलासमोर सादर करते. 

कर्ण आणि शोन चा जिव्हाळा, राधामातेविषयीचा आदरभाव, कर्णाचा आंतरिक कलह, त्याचा पराक्रम, पदोपदी तुच्छ लेखल्यागेल्यामुळे रक्तबंबाळ झालेले त्याचे मन, ह्या भावना शब्दांच्या माध्यमातून वाचकाला अनुभवता येतात. 

पांचालीचा सभागृहात झालेला अपमान, श्रीकृष्णाने कर्णाला जीवनाचे सत्य सांगीत असताना, सत्य कळल्यानंतर कुंती मातेसोबतची ती पहिली भेट आणि विशेषतः कर्णाचा मृत्यू इत्यादी घटना वाचताना अंतःकरणाला स्पर्शून जातात.

नाही का कर्णाच जीवन एक जीवनाचा संदेश? जर कर्माची फळे मिळतात तर असं काय केलं होत त्यानं? दुर्योधनाला साथ दिली कारण जेंव्हा कुणीही त्याच्या बाजूने नव्हते आणि एक सूतपुत्र म्हणून हिणवत होते, एकटा दुर्योधन पाठीशी उभा राहिला. जेंव्हा सर्व जनतेने शूद्र म्हणून नाकारलं तेंव्हा क्षणार्धात कर्णाला अंगराज बनवून यथोचित सन्मानच केला होता. द्रौपदी बद्दल वाईट उद्गार निघाले कारण, कारण द्रौपदी ने क्षमता असतानाही केवळ सूतपुत्र आहे म्हणून त्याचा भर स्वयंवरा मध्ये अपमान केला नव्हता काय? यज्ञाच्या वेळी त्याच्या परममित्र दुर्योधनाचा पांचाली नि 'आंधळ्याचे पुत्र अंध' असं हिणवून अपमान नव्हता केला काय?

सत्य कळल्यानंतर सुद्धा धर्म पाळणाऱ्या असा ओजस्वी साक्षात सूर्यपुत्र अवहेलनेच, दुःखाचं जीवन जागूनही कर्ण जीवनाला डगमगला नाही. धर्म सोडला नाही. कोळशात राहूनही नेहमी हिऱ्यासारखा झळाळत राहिला. एवढा महान योद्धा कि तो गतप्राण झाल्यानंतर साक्षात श्रीकृष्णाला पण अश्रू आवरले नाहीत.

सखोल अभ्यासासहित लिहिलेली हे एक कादंबरी फक्त नसून एका महान योध्याच्या जीवनाच्या आधारे सांगितलेलं जीवनाचं असीम तत्वज्ञान आहे.
